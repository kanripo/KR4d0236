# -*- mode: mandoku-view; -*-
#+TITLE: 香山集
#+DATE: 2015-08-25 00:00:18.378598
#+PROPERTY: ID KR4d0236
#+PROPERTY: BASEEDITION WYG    
#+PROPERTY: JUAN 卷十三
<pb:KR4d0236_WYG_013-1a>¶
欽定四庫全書¶
　香山集巻十三　　　　　宋　喻良能　撰¶
　　七言絶句¶
　　　錦園小春¶
細雨將春上曉枝東風吹緑到漣漪長溝繞檻多佳處¶
小逕穿花無盡時¶
　　　春雨¶
晚風吹雨過西疇惻惻輕寒似早秋燕乳鳩鳴春又老¶
<pb:KR4d0236_WYG_013-1b>¶
可堪芳草喚人愁¶
春隂不斷怒鳩聲日日溪雲帶雨行試挂西窓看霽色¶
一川煙草畫難成¶
　　　春日偶成¶
煙霏初散曉寒收花氣烘晴草色浮一片風光吟不盡¶
青春池上海棠洲¶
　　　戲詠書案上江梅水仙¶
偷将行雨瑶姬佩招得凌波仙子魂幽韻清香兩竒絶¶
<pb:KR4d0236_WYG_013-2a>¶
小窓斜月伴黄昏¶
　　　夀星泉¶
水邊豈無清江使石上自有黄冠仙更須喚取遼東鶴¶
便是人間不老泉¶
　　　次韻楊廷秀郎中游西湖十絶¶
湖波萬頃瀉鎔銀妙句誰能敵李紳橈影緩隨紅蓼㟁¶
荷香細著白綸巾¶
蕭蕭竹徑細通幽小憇明窓瀹茗甌夏木隂隂可人處¶
<pb:KR4d0236_WYG_013-2b>¶
黄鸝飛上碧枝頭¶
裴園亭榭水之濵草樹雲煙滿目横盡日對山仍把酒¶
兹游絶勝若耶行¶
與世從來最濶疎年來况復味潜虚漆園不嗜濠梁樂¶
人自人兮魚自魚¶
憶昔孤山和靖家光風霽月總輸他㡬多水草連煙草¶
無限蘋花雜藕花¶
誰云騎馬似乘船揺曳中流即水仙香繡㡬屛波底影¶
<pb:KR4d0236_WYG_013-3a>¶
煙綃千幅望中天¶
湖堤樓閣劇蜂房樓上争看湖上航萬柄芙蓉清冉冉¶
臨風新拆麝臍香¶
一時談笑總名流十里西湖恣意游熟醉側身窺翡翠¶
狂歌左手把蝤蛑¶
袢暑渾如深甑炊涼颸一餉最先知慿誰為覔丹青手¶
畫我談詩剥芡時¶
湖邊幽勝滿青蓮到處時時泊畫船竟日漣漪吟不足¶
<pb:KR4d0236_WYG_013-3b>¶
欲歸重看水中天¶
　　　九日無酒¶
年年把酒對黄花一任西風醉帽斜今日無錢還對菊¶
不知何處酒堪賖¶
　　　雪¶
翦水輕花著地消弱肌無力倚風飄欲知回旋空中舞¶
恰似楊家静婉腰¶
　　　曉行¶
<pb:KR4d0236_WYG_013-4a>¶
樹頭鳥語落虛簷清夢驚回睡未厭笑跨紫騮穿緑徑¶
晴雲凉月正纎纎¶
　　　道上口占¶
隴北麥苖初覆塊舎南梅蕊已含鬚小春似有芳菲意¶
憑仗何人為寫圖¶
　　　詠梅¶
竹外江頭帶雪看花中清絶畫應難玉肌瑩骨氷姿瘦¶
單著生綃怯暮寒¶
<pb:KR4d0236_WYG_013-4b>¶
　　　三月十四日陪同年十有六人游浄慈遂飲於¶
　　　水月居坐中即事¶
車馳卒奔風雨過粉白黛緑春事妍裙腰政佳酒仍美¶
那復有路到愁邊¶
崇桃穠李亦不惡一笑海棠尤可人徐熙趙昌俱骨朽¶
翠䄂捲綃誰寫真¶
美酒未盡雙玉缾更聽提壺鳴不停斜陽可飲徑須飲¶
趁得城門打鼔聲¶
<pb:KR4d0236_WYG_013-5a>¶
　　　凝香閣¶
渠渠夏屋翠隂稠沉水香濃瑞靄浮媿我無才吟五字¶
未妨燕寢似蘇州¶
　　　上巳郡宴即事¶
細雨輕隂修禊天海棠睡足栁初眠凝香簾幕東風煖¶
小醉清吟錦瑟邊¶
　　　次韻葉宰植竹四絶¶
檀欒節目瘦長枝晴既蕭騷雨亦竒誰道此君惟澹泊¶
<pb:KR4d0236_WYG_013-5b>¶
細看頻賞自多姿¶
蒼煙翠霧兩冥迷秋雨叢深不作泥冷葉寒枝須管領¶
亭亭㑹見拂雲齊¶
誰云青士太無情偏結騷人冷淡盟不假遥岑分寸碧¶
故應雙目自増明¶
木本曽看煙雨梢臨窓依砌韻偏髙可憐不入繁華眼¶
秪稱清談王馬曹¶
　　　偶成¶
<pb:KR4d0236_WYG_013-6a>¶
祠山東畔古桐西垂栁隂隂映短扉誰道官居太蕭瑟¶
香粳甜輭鱖魚肥¶
　　　至徳¶
至徳春山紫翠堆楚東征吏又重來是中正好覓佳句¶
捫腹自憐無此才¶
　　　齊山¶
龕巖宜號祕宻藏翠㣲應呼清浄身欲慿妙句發佳境¶
安得揮毫我輩人¶
<pb:KR4d0236_WYG_013-6b>¶
　　　池陽報恩寺新成輪藏應公出示鮑仲山詩因¶
　　　贈¶
招提雄冠浦邊州寳藏琅函眩電眸更出故人竒絶句¶
相看知是賛公流¶
　　　遊青山當塗王使君命供張甚適¶
雨映青山訪謫仙公厨分釀割肥鮮酣歌一曲西風裏¶
頓失羈愁向酒邊¶
　　　放姑惡¶
<pb:KR4d0236_WYG_013-7a>¶
為憐心折骨仍驚四十方兄博汝生從此直須防巧中¶
著身未穏莫先鳴¶
　　　春日道中絶句¶
繚繞孤村一逕斜緑楊深處有人家翠眉紅頰墻頭出¶
淡淡春山淺淺霞¶
　　　次韻何茂宏見寄¶
牧之俯首隨繮鎻元亮髙情樂里閭樽酒未能供一笑¶
尺書多謝附雙魚¶
<pb:KR4d0236_WYG_013-7b>¶
　　　登寺後峰絶頂¶
杳杳扶笻上翠岑松風蕭颯五雲深不知直自登臨處¶
下至平川㡬百尋¶
　　　洄溪閣¶
十尋傑閣倚雲隈淡靄輕煙照眼來山色不隨天際逺¶
溪流長為水深回¶
　　　蓬萊閣¶
絶知蓬島異塵寰弱水相望萬里間争似卧龍雲際閣¶
<pb:KR4d0236_WYG_013-8a>¶
不勞跨海即鼇山¶
　　　自入新安境中鴨脚千樹羅生道傍秋實離離¶
　　　低拂行客顧之欣然因成絶句¶
離離秋實壓枝柔帶露含煙爛不收須信新安生鴨脚¶
大勝霅水熟鷄頭(今嵗鴨/脚盛生)¶
　　　任公釣臺¶
任公垂釣古來稱千載危臺尚可登尺澤只今無處覓¶
懸知深谷解為陵¶
<pb:KR4d0236_WYG_013-8b>¶
　　　好溪堂¶
好溪無復怒濤麤繚緑縈青秀色腴更著華堂臨絶境¶
風流長與峴山俱¶
　　　凝霜閣¶
巋然飛閣榜凝霜雪散氷丸却暑方治郡風流無處覓¶
只應棟宇是甘棠¶
　　　題靈源洞¶
細數峰巒到石門緩移屐齒歩雲根一樽濁酒林間坐¶
<pb:KR4d0236_WYG_013-9a>¶
古木蒼蘿日月昏¶
鬼鑿神鑱巧更紆直疑有路到華胥坐來濃翠沾衣冷¶
恰似飛來秋意初¶
　　　昌園賞梅(園一/作原)¶
十年不踏淮安路今日昌原得縱游千樹撩人詩興動¶
恰如何遜在揚州¶
　　　縣齋夜坐¶
鶩行散盡室如氷數巻殘書一穗燈尚有茹葷兼飲酒¶
<pb:KR4d0236_WYG_013-9b>¶
不然全似打包僧¶
　　　余禱雨龍湫翼日響應兒子興之有詩紀實仲¶
　　　文季直弟亦既同賦老子久不作詩因得絶句¶
龜齡昔禱五龍廟曰雨而雨若有期我無能為此云役¶
雲螭何事不相違(龜齡王公昔守鄱陽禱雨龍祠/不旋踵而應事見五龍廟碑)¶
　　　餘干資福寺巖桂盛開因折一枝戯成絶句¶
緑玉枝頭金粟團可人風味勝紅蘭一枝擕向金溪去¶
袖裏誰知有廣寒¶
<pb:KR4d0236_WYG_013-10a>¶
　　　雲錦閣¶
巖花亂落隨春水萬丈輕紅遶驛樓不是江流似雲錦¶
政應雲錦似江流¶
　　　上清¶
積雨新晴翠靄浮好風掖我上清遊白頭捧檄真聊爾¶
那忍深文學杜周¶
　　　七月晦日聞鶯¶
憶得東風汎蕙蘭曉窓紅樹聽綿蠻如何却到深秋節¶
<pb:KR4d0236_WYG_013-10b>¶
盡日猶啼修竹間¶
　　　九月八日次韻沈虞卿一首¶
白髪蒼顔㑹帝鄉㣲雲淡雨小重陽一樽相屬非無意¶
欲攪胷中書傳香¶
　　　次韻朱昻仲見寄一絶¶
使君詩酒日娛嬉燕寝新來一段竒政是夢熊佳節裏¶
釋迦抱送寧馨兒¶
　　　九日鞫獄茶山廣教院遣興一絶¶
<pb:KR4d0236_WYG_013-11a>¶
牧之秋浦峰頭飲王勃南昌閣上吟千古勝遊誰復繼¶
只今重九欠登臨¶
　　　鵝湖雙松亭¶
白壁長廊數十間峩峩佩劍兩蒼官艷陽滿目皆桃李¶
晩節如公可嵗寒¶
　　　石扶山(弋陽/界中)¶
玲瓏怪石巧相扶竒絶無人作畫圖要是飛來嫡孫行¶
恨君生不近西湖¶
<pb:KR4d0236_WYG_013-11b>¶
　　　松源山¶
征途未盡弋陽西且過松源九節溪煙雨濛濛山色好¶
鷓鴣更與盡情啼¶
　　　懐愛山¶
空陂流水淡泠泠小立舂鉏㸃逺汀煙雨半收山更好¶
知誰不喚作丹青¶
　　　仙隠觀費長房故宅舊名靈陽宫觀後有葛陂¶
　　　盖竹杖化龍處也¶
<pb:KR4d0236_WYG_013-12a>¶
松風百步到靈陽千古風流憶長房竹杖化龍無處覓¶
空餘陂水繞堤長¶
　　　題谷簾泉¶
此水名傳自昔賢味甘誰敢鬬芳鮮一甌雪乳初嘗罷¶
知是人間第一泉¶
　　　月臺¶
青林闕處緑隂開十里長風送月來妬雨玩雲都浄盡¶
素華清影巧裴徊¶
<pb:KR4d0236_WYG_013-12b>¶
　　　琵琶亭¶
琵琶人去㡬經秋司馬青衫亦故丘唯有當時亭下水¶
無情依舊更東流¶
　　　次韻梅花絶句¶
玉裙練帨清無塵一笑喚回幽谷春天寒日暮故相惱¶
不怕近前丞相嗔¶
　　　次槐卿舅詠梅二絶¶
玉肌氷骨不多枝半映清池半近籬寒雪尚遲新月早¶
<pb:KR4d0236_WYG_013-13a>¶
横斜分影到漣漪¶
朔風寒日澹孤芳氷雪相看有暗香但得横枝臨却月¶
不須斗酒博西涼¶
　　　石鐘山¶
坡翁文字妙來今仙去遺蹤杳莫尋惟有石鐘還好在¶
未須霜降自清音¶
　　　題煑泉亭¶
甘香曽飲谷簾前擕茗仍來試煑泉更覺清風生兩腋¶
<pb:KR4d0236_WYG_013-13b>¶
始知鴻漸是茶仙¶
