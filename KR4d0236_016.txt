# -*- mode: mandoku-view; -*-
#+TITLE: 香山集
#+DATE: 2015-08-25 00:00:18.450533
#+PROPERTY: ID KR4d0236
#+PROPERTY: BASEEDITION WYG    
#+PROPERTY: JUAN 卷十六
<pb:KR4d0236_WYG_016-1a>¶
欽定四庫全書¶
　香山集巻十六　　　　　宋　喻良能　撰¶
　　七言絶句¶
　　　次韻鄭季逺國録賢良題余廬山詩記¶
青鞋憶昔到廬山回首清游夢寐間忽見廣文竒絶句¶
十年風雨喚仍還¶
天姥夢魂勞太白赤城想像賦興公匡廬縹緲煙雲境¶
總在新篇妙句中¶
<pb:KR4d0236_WYG_016-1b>¶
　　　次韻王待制題予廬山記後二絶¶
曽到匡君住處山始知身在五雲間吟毫揮盡無佳句¶
空遣奚囊捆載還¶
山阿詩刻照雲松到處逢人問我公白傅蘇仙名不滅¶
公名今在兩賢中¶
　　　荷花¶
花落波間生纈紋香飄風外似爐薰六郎顔色應慚汝¶
八子風流定似君¶
<pb:KR4d0236_WYG_016-2a>¶
　　　八月十八日觀潮¶
萬疊銀山出海門百川渺渺不勞吞晴江斗起黏天浪¶
一洗忠胥憤屈魂¶
誰遣羣兒把綵旛翩翩驚浪怒濤間不知岸上人皆愕¶
但覺波心意自閒¶
　　　次韻郭刪定觀潮四絶¶
白浪初看雲出門驚濤旋見大江奔不因江海雷霆鬬¶
安識蛟龍窟宅尊¶
<pb:KR4d0236_WYG_016-2b>¶
天池潮汐渺難推何事多盈亦有虧生長濤淵頭縱白¶
問之消息莫能知¶
憶昔初為總角兒年年秋後厭旌旗只今廓廓渾無事¶
樽酒何妨樂聖時¶
身到錢塘江上初端如碧海掛新圖不知洗眼觀潮日¶
豁得平生俊氣無¶
　　　讀侍御去國集次韻巻首赴召¶
先生一飯不忘主詩句端如杜少陵敬讀新編二百首¶
<pb:KR4d0236_WYG_016-3a>¶
凛然風采照隆興¶
　　　張持荷以二詩見貽不敢虚辱次韻奉酬¶
南湖騎馬似知章熟醉清吟錦瑟傍不分鶩行遮電眼¶
偷閒檢校水雲鄉¶
南湖一似錦江園秀句端宜入杜編想得公餘時步屧¶
清風明月不論錢¶
　　　張持荷以詩見約同沈無隠賞梅因得絶句奉¶
　　　謝¶
<pb:KR4d0236_WYG_016-3b>¶
結齋風味如和靖况有凌風百尺臺雪霽春新多辦酒¶
兩翁乘興欲尋梅¶
　　　自題端溪硯¶
吳興青石今無聞歙郡刷絲端可焚儒生誰是喜書者¶
安得一逢王右軍¶
　　　謝監丞子長雪中四絶¶
水花翦翦墜同雲萬里横陳似畫坤不見銀杯兼縞帶¶
知誰肯訪席為門¶
<pb:KR4d0236_WYG_016-4a>¶
國子先生老宦游十年學省一狐裘飢雷有意鳴蟬腹¶
寒粟無端起玉樓¶
江邊釣雪翁荷苙道上行人馬度橋説與兒童須愛惜¶
莫貪瓊屑撼長條¶
萬玉妃來遣目迷縞裙練帨顫鸞箆令人却憶桐川路¶
粉蘂垂垂照玉谿¶
　　　喜雪次侯宰韻¶
凍筆難成授簡章寒光先到讀書堂亂飄撲面如平叔¶
<pb:KR4d0236_WYG_016-4b>¶
㡬㸃侵眉似馬良¶
　　　髙國正約飯素浄慈遂至劉寺酌茗于鳯凰泉¶
　　　同遊者蘇太博計撫揮公禪師請公道者蘇計¶
　　　與予同庚¶
三亥並遊真盛矣二禪入社亦佳哉鳯池一段風流事¶
不欠支郎與辯才¶
　　　春晩¶
春及𤓰期夏景生鳴蟬漸欲替啼鶯蜂臣飛急衝殘絮¶
<pb:KR4d0236_WYG_016-5a>¶
蟻子行忙礙落英¶
荷葉商量貼水開亂紅無數㸃蒼苔穿簾雙燕復雙燕¶
把酒一杯還一杯¶
　　　喜雨¶
九重午刻命精禱四海中宵同出雲溽暑已隨飛雨散¶
清聲還並曉風聞¶
　　　次韻李同年誠之見貽之什¶
兄弟同登年亦同羨君墨妙更文工我慙潦倒頭仍白¶
<pb:KR4d0236_WYG_016-5b>¶
擬學韓豪一送窮¶
筆端灑落謫仙人况復曽同桂苑春一笑相逢端莫逆¶
門前洲渚正横陳(李時寓/居西湖)¶
　　　丁未二月十三日廷和輪對¶
六年不獲面虞皇重對彤墀晝漏長玉色粹温天一笑¶
歸來滿袖有濃香¶
　　　送樓大防倅丹丘¶
我以疎慵匄外遷公乎何事亦翩然兩家俱有親庭樂¶
<pb:KR4d0236_WYG_016-6a>¶
且結斑衣自在緣¶
　　　匄外得括蒼東歸侍次¶
一家滿載扁舟裏兩槳春風去似飛漸識路人鄉樹出¶
世間樂事莫如歸¶
十年長客帝王都五畆田園半欲蕪乞得此身猶未老¶
自揺小艇釣平湖¶
　　　永祐陵¶
乗騎導從朝陵日漫山桃李花如織好風吹散半空雲¶
<pb:KR4d0236_WYG_016-6b>¶
麗日放将新霽色¶
森然一徑趨髙爽鬱葱佳氣遥相望松聲萬壑奏笙竽¶
山形千疊開屏障¶
小臣生長宣和初深仁浹髓淪肌膚只今白首馮唐似¶
何幸清齋拜鼎湖¶
　　　誓節馬驛讀龍溪詩¶
博山一穗爇沉薰寄傲胡牀笑此身馬隊也知非講肆¶
聊從開府乞清新¶
<pb:KR4d0236_WYG_016-7a>¶
　　　塗中讀周希稷所示詩巻以詩代簡¶
周郎詩句故驚人爾許清新思不羣不是并刀工翦水¶
定知瓊尺巧裁雲¶
　　　州宅¶
勢壓江巒棟宇雄使君如在廣寒宫㣲之政以江山助¶
千首詩成咳唾中¶
　　　淳熈己酉上巳前一日蚤與遂昌縣尉葉禾晩¶
　　　與弟良弼姪得之金華監酒何震飲于月山之¶
<pb:KR4d0236_WYG_016-7b>¶
　　　曲水覽節物之方新欣湖山之如畫率爾成篇¶
曲溝流水緑蜿蜒正值春風上巳天不是永和東道主¶
一觴亦復㑹羣賢¶
　　　少㣲閣¶
臨空瞰濶俯清溪閣占黄堂西復西我昔曽攀郎宿近¶
只今人指二星齊¶
　　　簡張子温運使¶
宗丞矻矻不離口右司時時説解頥豈獨當今三昧手¶
<pb:KR4d0236_WYG_016-8a>¶
故應勝古四愁詩¶
少陵子厚妙鑪錘力不能追心自期杯水平時猶不直¶
試求印可老宗師¶
　　　椿桂堂¶
昔時共説竇家椿今見清門五桂新我亦鄉閭誇盛事¶
比君家尚少三人¶
　　　題吳先生祠¶
先生髙義薄層穹解使池庭化泮宫應笑蘭亭舊豪逸¶
<pb:KR4d0236_WYG_016-8b>¶
溪山千古寂寥中¶
　　　題挹僊亭¶
鶴駕鸞驂入杳冥望中遺跡照人清只今縹緲煙雲裏¶
應有僊家犬吠聲¶
　　　送王節推夷仲秩滿赴闕¶
紫禁臚傳第四人錦腸貝齒凛長身三年來作諸侯客¶
千里江山隂受春¶
胷中深蟠萬巻餘筆端倒傾蛟室珠掖垣政要舎人様¶
<pb:KR4d0236_WYG_016-9a>¶
致主澤民推宿儒¶
戰和未定議紛紜草茅有忠天莫聞公乎行矣陪國論¶
毋媿新亭千載人¶
中年謝傅良多感欲别能忘作惡無今日與公休惜别¶
須知元不隔江湖¶
　　　寄洪舎人二絶¶
人物中朝第一人胷蟠萬巻筆如神調元要倚經綸手¶
黄屋虚心待舊臣¶
<pb:KR4d0236_WYG_016-9b>¶
仲氏昔嘗司宥宻長公元已轉洪鈞紫㣲豈久承流地¶
黄閤終須報主身¶
　　　平逺臺¶
平逺臺髙俯翠㣲海天煙雨正霏霏登臨何處明人眼¶
烏石山前白鳥飛¶
　　　吳越王廟¶
五季流民去不還賴君撫有此江山嫌名舉世猶知避¶
何况來瞻廟貌閒¶
<pb:KR4d0236_WYG_016-10a>¶
　　　次韻丁端叔舟中值雪三絶¶
輕舞謝衣端不惡斜侵潘鬢總堪驚偶思功業聊看鏡¶
自怪年來太瘦生¶
但知才出吳公右孰識詩堪子建親不惜剰吟黄竹句¶
何妨傳示白頭人¶
延和初奏三千牘畿甸旋移尺五天風格出塵誰可並¶
争看遼鶴一千年¶
　　　二月二十八日周提宫葉致政樓司理過訪錦¶
<pb:KR4d0236_WYG_016-10b>¶
　　　園¶
錦園春色滿西東一笑相歡四老翁八秩總開三百嵗¶
樂天風味此時同¶
錦園不減商山樂四皓中間著此翁今日可無千字作¶
何人似此一樽同(千字作謂百韻詩昔樂天與劉夢得/裴賔客王尚書飲作詩云四個老人)¶
(三百嵗今得/用以為故事)¶
　　　磬湖偶成¶
只欠退之盤谷序已成摩詰輞川圖暮年寧復須西子¶
<pb:KR4d0236_WYG_016-11a>¶
不用扁舟向五湖¶
　　　次韻黄三以詩分送筍¶
此君稚子别經年忽到茅齋意豁然自媿清貧饞太守¶
嘗新翻在小春前¶
　　　醉題艇齋¶
平生飽識江湖趣今日歸來鬢似絲閉户松風驚醉耳¶
恰如魚浦聽潮時¶
　　　送竹枕與勾希載太博¶
<pb:KR4d0236_WYG_016-11b>¶
誰人彩斵渭川村有節輪囷秋竹根割我便便春晝睡¶
乞君栩栩夢中魂¶
　　　次韻何茂恭詠玉簪三絶¶
金谷墜樓人已逺樓前首飾尚堪尋誰家玉面雪肌女¶
淡掃蛾眉方稱簪¶
未開黄鈿紫冠小誰與幽人作好秋一笑相看兩不厭¶
翠雲堆裏玉搔頭¶
月露洗沐秋容浄姑山初逢冰雪仙風流水部與藻飾¶
<pb:KR4d0236_WYG_016-12a>¶
從此梅花應並傳¶
　　　題湖上月林¶
月林風物最湖山十里煙綃映霧鬟欲識丹青難貌處¶
渚鷗汀鷺有無間¶
　　　亦好園菊花盛開為賦二絶¶
風厲霜嚴了不知晩來幽獨更多姿綸巾細漉柴桑酒¶
坐對疎籬却始宜¶
窮秋籬落日蕭蕭淺笑臨風畫亦勞徹骨清寒香未了¶
<pb:KR4d0236_WYG_016-12b>¶
落英猶更入離騷¶
　　　亦好園海紅黄香梅著子戲成小詩¶
一枝濃艷倚東風千葉輕黄㸃翠叢占得娉婷仍結子¶
故應花果譜兼通¶
　　　磬湖小山激水作小溪¶
平湖激水轉山流石澗縈紆走碧虬料得丹青無貌處¶
白蘋紅蓼滿汀州¶
　　　連理枝¶
<pb:KR4d0236_WYG_016-13a>¶
紫荆斜倚磬湖隈並幹連枝錦作堆猶記太虚壇上木¶
舞風雙影並徘徊¶
　　　送李深卿赴省試¶
事業平生在管城䇿勲今日向神京區區一第慁子耳¶
要聽臚傳第一聲¶
曲江深院題名處應有春風得意詩為想杏花三十里¶
却思三五少年時¶
　　　秋日有懐仲文季直二弟(案此詩據南宋/名賢小集増入)¶
<pb:KR4d0236_WYG_016-13b>¶
㣲雲初月澹層城絡緯聲連促織清北雁不來千里信¶
西風還起故園情¶
