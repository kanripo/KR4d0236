# -*- mode: mandoku-view; -*-
#+TITLE: 香山集
#+DATE: 2015-08-25 00:00:18.219042
#+PROPERTY: ID KR4d0236
#+PROPERTY: BASEEDITION WYG    
#+PROPERTY: JUAN 卷五
<pb:KR4d0236_WYG_005-1a>¶
欽定四庫全書¶
　香山集巻五　　　　　　宋　喻良能　撰¶
　　五言律詩¶
　　　題三洞¶
千古巢仙地嵌空本自然一看三嘆息十歩九留連似¶
入華陽洞疑通小有天何時洗塵垢來作枕流眠¶
　　　三月六日宴李家園亭¶
林園過元巳流水遶芳藂畧彴半尋影酴醿一扇風杯¶
<pb:KR4d0236_WYG_005-1b>¶
盤花氣裏枕簟鳥聲中公子敬愛客月明樽未空¶
　　　郊行¶
散䇿林塘路秋深别有光晦明雲聚散濃淡樹青黄晩¶
覺衣襟冷風吹橘柚香菊花何處有聊欲試重陽¶
　　　次韻季野弟蠟梅¶
媚色全勝栁孤標半似梅蘂寒金粉膩香重麝臍開徐¶
筆那能畫并刀未易裁扶頭中酒味安得一枝來¶
　　　讀書¶
<pb:KR4d0236_WYG_005-2a>¶
傍砌看黄妳臨池誦子虚顧慚雖耗忘聊復惜居諸屋¶
上兩鸜鵒波間雙鯉魚疑他不識字何事也聽書(栁子/厚答)¶
(許京兆書神志/荒耗前後遺忘)¶
　　　讀玉局集¶
曉讀蘇僊集披翻未覺勞衙官視宋玉奴僕命離騷赤¶
壁清風逺黄樓逸興髙獨嗟生苦晩不得侍揮毫¶
　　　留别伯夀兄¶
相過不憚逺相迎慰所思須知對床處絶勝陟岡時夜¶
<pb:KR4d0236_WYG_005-2b>¶
雨論疇昔秋風惜别離明年楚東景凖擬共題詩¶
　　　之官桐川道中口占¶
登道重逢驛離家再及晨雲輕山色曉寒淺鳥聲春碧¶
澗梅花老銀杯竹葉新前途風日好持用悦慈親¶
　　　戲綵堂有作¶
捧檄及偏親斑衣聊效顰㫖甘貧有味温清静無塵北¶
户足萱草南風宜棘薪版輿多喜色庶不愧安仁(堂之/前有)¶
(棘一/樹)¶
<pb:KR4d0236_WYG_005-3a>¶
　　　次韻趙景明呈許明府¶
卜晝開英集瑶林映珷玞顧慚梅隠吏繆接范萊蕪官¶
栁春猶淺江梅韻亦孤他年想風味應有汭川圖¶
　　　對鏡芙蓉二嶺相望僅三十里髙不知㡬百尺¶
　　　十歩九折殆不啻蜀道之難也己卯孟秋沿檄¶
　　　過之僕夫告痡已亦罷極因成小詩¶
石鏡寧堪對芙蓉不是花險中多虎跡平處少人家曲¶
六虵行逈欹危鳥道斜白雲宜入望不怕亂山遮¶
<pb:KR4d0236_WYG_005-3b>¶
　　　九日同尤司户舟行遊梅山¶
令節逢重九相攜鑑上遊扁舟浮舴艋左手把蝤蛑紅¶
葉明青眼黄花重白頭晩來風色好歸棹得夷猶¶
　　　題聽雨軒¶
小軒在官舎不與囂塵并清池浸窓檻修篁礙簷楹㡬¶
當迢迢夜聽此瀟瀟聲懐哉對床約輾轉難為情¶
　　　晩行竹山道中¶
山瘦溪如練丹青見亦稀亂鴉将影過孤鶩帶霞飛秋¶
<pb:KR4d0236_WYG_005-4a>¶
色此時老故園何日歸西風吹獨立搔首怯征衣¶
　　　始生之日黎明以職事出郊¶
征鞍隨曉色重露濕衣巾誰謂懸弧日翻為執轡辰野¶
花工笑客啼鳥故窺人呼酒澆孤悶何心作好春¶
　　　朝爽之前瑞竹忽生¶
好竹逾千箇數莖忽發生月明連理影風細合歡聲矯¶
矯雙鴛舉翛翛兩鳯鳴秪應三昧手綵筆畫難成¶
　　　端午至太平寺¶
<pb:KR4d0236_WYG_005-4b>¶
客裏逢端午僧廊雨氣涼篔簹千箇碧簷蔔六花香魯¶
頖程尤逺潘輿興自長糝蒲傾美酒笑入醉中鄉¶
　　　題九華山用太白聨句韻¶
千古池陽郡九峰應最華明珠絢晨露麗綺粲晴霞嶺¶
頭過子晉巖腹憇洪崖謫仙無復見空想夏侯家¶
　　　題建徳驛用經畧張舎人壁問韻¶
殘暑塗山去涼風至徳來吟餘秋色老客裏菊花開傳¶
舎全依石中庭半是苔張公有佳句三復興悠哉¶
<pb:KR4d0236_WYG_005-5a>¶
　　　新安遇雪¶
寒色今朝異屯雲萬里同定知花翦水不是絮因風薄¶
宦翻成旅愁吟未易工白頭親八十留滯楚江東¶
　　　次韻謝子良詠雪¶
晩來寒氣重景物故撩人不厭詩雕腎寧辭酒入唇恍¶
驚殘夜月疑夢故園春欲倩何人畫紛紛飛玉塵¶
　　　青巖道中¶
寒食江村路東風野渡航一篙春水碧兩岸落花香飛¶
<pb:KR4d0236_WYG_005-5b>¶
絮匆匆逺青山故故長兹遊自竒絶底用更尋芳¶
　　　周少府由姑熟送余同宿于玩鞭亭¶
相别古桃郡相逢南豫州五年勞望眼一笑失離愁碧¶
水溪橋暮西風野店秋追隨成夜宿不為玩鞭留¶
　　　寄陳孟容二首¶
先生湖海士餘子詎能班正始清談近黄初美句還相¶
望半舎外契濶數年間何日衡茅底匏樽一破顔¶
細草還堪藉柔荆亦可班馭風如肯過踏月不妨還種¶
<pb:KR4d0236_WYG_005-6a>¶
藥臨花畔分流遶竹間眼邊無俗物頗似一瓢顔¶
　　　廣信道中¶
昔日題詩處重來續勝遊緑隂初入夏蒼鬢㡬經秋細¶
雨渡頭市孤煙汀際舟溪山雖信美翻恨不淹留¶
　　　次韻侍御晩宿三叉口¶
故里頻懐梓新堤未築沙文章真吏部吟詠許劉义酒¶
醆孤風物詩筒隔嵗華相思江路逺煙雨茁芳葭¶
　　　書大洞僧壁¶
<pb:KR4d0236_WYG_005-6b>¶
招提閟林麓魚鼓白雲邊地僻疑無路山深别有天幽¶
花充佛供好鳥伴僧禪何日征鞭暇重來借榻眠¶
　　　寒食遊香山¶
杖藜隨所適花栁自村村野岸桃臨水人家竹映門香¶
泥飛燕子芳草思王孫著處堪沈醉春醪正滿樽¶
　　　被郡檄禱雨丹井山徐真君祠登山拜畢即獲¶
　　　&KR1480;霈追用韓文公郴州祈雨韻¶
欲解驕陽厄寧辭祀禮繁純誠殫毣毣英烈仰言言雲¶
<pb:KR4d0236_WYG_005-7a>¶
陣千屯合雷聲萬馬奔晩來歸路好飄灑勢騰軒¶
　　　紫霄宫¶
間闗穿木杪詰屈轉山腰自昔形清夢于今到紫霄容¶
儀粲冰雪環珮響瓊瑶安得顧吳手慿渠圖素綃¶
　　　攝邑獄空¶
番邑於今劇民風自古雄琴堂慚久攝劍獄喜新空纒¶
索塵埃裏桁楊片段中使君端不擾顧我百無功¶
　　　石井¶
<pb:KR4d0236_WYG_005-7b>¶
山右最佳處有泉生石傍虚明秋後月清冷雪前霜鰻¶
井真牛後龍湫可鴈行濯纓仍潄齒政爾不能忘¶
　　　游西源¶
萬里西源路秋風屐齒鳴嶙峋千障碧窈窕一川清天¶
柱雲霄逈香爐霧靄輕何當攜翠袖重遣酒壺傾¶
　　　奉和趙大本教授何處春深好二首¶
何處春深好春深泮水家不妨頻折角寧復誤隨車已¶
見傾三峽行看判五花日邊催覲速芝檢紫泥斜¶
<pb:KR4d0236_WYG_005-8a>¶
何處春深好春深倅貳家雨低簷外栁風度牖間花有¶
意揮吟筆無心顧麴車慈顔一笑粲戱舞綵衣斜¶
　　　景徳道中口占¶
捧檄東方日芳春未及歸路花紅掩映溪樹緑因依鳥¶
語催寒食人煙接翠㣲尋詩忘逺近細雨濕征衣¶
　　　由安仁回宿大木寺¶
御史題詩處山深草木雄一番青燒雨十里錦帆風婆¶
餅林間語山茶葉上紅明朝入於越吟詠與誰同¶
<pb:KR4d0236_WYG_005-8b>¶
　　　奉酬王宗丞用宿大木寺韻見贈¶
譽處千鈞重文章一世雄詩工穿月脇檄好愈頭風北¶
嶽闗山碧南州荔子紅使君今北海還許一樽同¶
　　　送侍御帥䕫府¶
湖海番君國江山白帝城凝香餘坐嘯飛詔趣遄征譽¶
處千鈞重輜車一羽輕攀轅雪眉老送目逐雙旌¶
千古楚東郡風流今在兹魯公元直道文正不妨詩鉗¶
吏似束濕麾龍如使兒甘棠足遺愛㑹有去思碑¶
<pb:KR4d0236_WYG_005-9a>¶
西風動行色詩景繞征鞍赤甲懸危壁黄牛㵼急湍猿¶
聲雲背落山勢馬頭盤天險須人守毋辭蜀道難¶
諸葛仍祠廟公孫只故基棟梁酣夕照雉堞蔓秋葵耿¶
耿登臨意悠悠今古思烹鮮不勞力餘事杜陵詩¶
四海猶多事中原未版圖皇心思啟沃赤子望霑濡八¶
陣難留滯三階拱進趨茂𢎞寧有意江左待夷吾¶
　　　被檄之上饒言還未㡬又復往焉至小渡遇雨¶
　　　遣興一首¶
<pb:KR4d0236_WYG_005-9b>¶
檄至方云急吾行敢滯留朔風經小渡細雨過中洲(小/渡)¶
(中流有洲/名中洲)冉冉新斑鬢飄飄敝黒裘欲知來往久三見¶
月如鈎¶
　　　九月五日周少府衛秀才㑹飲吳波亭周有詩¶
　　　因次韻¶
碧水初㣲落黄花亦未簪三人千里客尊酒五年心我¶
獨年齊白(樂天云不覺身年四十/七余今年與之齊矣)君皆句似隂不妨鐺¶
脚坐聊作夜深吟¶
<pb:KR4d0236_WYG_005-10a>¶
　　　次韻王侍御夜宿髙牙¶
相别三時久相望萬里賖攜書期過雁徙倚至昏鴉風¶
雨番君國雲煙䕫子家何時趣歸覲重許拜髙牙¶
　　　至日見梅¶
漸老身仍健多愁鬢易華異鄉逢至節細雨見梅花酒¶
薄那能醉詩成敢自誇何時故園裏徙倚看横斜¶
　　　次韻俞尉春日遣興¶
漸欣長晝煖欲解短爐圍春色已如此故園猶未歸韋¶
<pb:KR4d0236_WYG_005-10b>¶
編今日事回首去年非鏡裏衰遲色多慚壮志違¶
　　　留别趙明府¶
綵棒漫分部牛刀新發硎花城方竊䕃𤓰戌巳餘蓂生¶
計雙蓬鬢歸心㡬驛亭他時重㑹面應是眼俱青¶
　　　初離鄱陽¶
三年勞簿領今日進歸程意與長途逺身兼薄縠輕板¶
輿頻送喜山驛屢逢晴道上人争指霜髭綵戱榮¶
　　　衢右道中¶
<pb:KR4d0236_WYG_005-11a>¶
投曉行衢右經旬别楚東侵衣梅溽雨吹面麥秋風壠¶
畝凝煙外峰巒滴翠中懸知鄉井近漸喜語音同¶
漸喜家居近相望六驛間脱身江左役洗眼浙東山鄉¶
味初充饌慈闈亦破顔經過縠溪水應笑鬢毛斑¶
　　　村居夜坐讀王右丞山中與裴迪書愛其清婉¶
　　　有魏晉風味因集其語作詩一首亦老坡哨遍¶
　　　之義也¶
景氣既和暢故園殊可依逺山映清月曲水涵淪漪寒¶
<pb:KR4d0236_WYG_005-11b>¶
犬吠如豹村舂聞自機因思曩昔友攜手同賦詩¶
　　　獨善堂¶
賞心并四者文史足三餘不作簪紳念唯便水竹居佳¶
名元籍籍真樂每如如月旦遺評在今經㡬建除¶
　　　靈山寺¶
松竹聲中寺山深人迹稀石從林背出雲向屋頭飛野¶
鹿寒仍聚棲禽暮自歸怪來襟袖冷濃翠濕征衣¶
　　　買舟至九里松遊三天竺¶
<pb:KR4d0236_WYG_005-12a>¶
解維凌皺玉輟棹理孤笻遊遍三天竺行窮九里松泉¶
聲依石細山色共秋濃佳處吾能識幽巖倚秀峰¶
